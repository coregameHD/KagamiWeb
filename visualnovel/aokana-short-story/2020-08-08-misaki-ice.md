---
slug: misaki-ice
title: "[ไอศครีม] / โทบิซาวะ มิซากิ"
tags: [aokana]
sidebar_position: 3
---

![Misaki Ice](https://res.cloudinary.com/kagamiweb/image/upload/v1631463910/blog/aokana/misaki-ice.jpg)

<!-- truncate -->

หลังสิ้นสุดกิจกรรมชมรม ผมและมิซากิกลับบ้านด้วยกันสองคน
ถนนหนทางส่องประกายเจิดจ้า ยังไม่ถึงเวลาที่ดวงอาทิตย์ลับขอบฟ้า

**มิซากิ:** “นานๆ ทีเดินกลับบ้านแบบนี้ก็ดีเหมือนกันนะ ช่วงฝึกซ้อมฉันบินตลอดเวลา วันนี้เลยไม่อยากบินอีกแล้ว!”  
**มาซายะ:** “นั่นสินะ”  
**มิซากิ:** “โธ่ มาซายะยังเย็นชาเหมือนเคยไม่มีเปลี่ยน อีกอย่าง ช่วงฝึกซ้อมของวันนี้ก็เข้มงวดเหลือเกิน~”  
**มาซายะ:** “เธอพยายามได้ดีมาก เร่งความเร็วได้มากขึ้น ถ้าเป็นแบบนี้ ชนะการแข่งครั้งถัดไปได้แน่”  
**มิซากิ:** “แน่นอน! ฉันต้องได้อันดับหนึ่งมาครอง คอยดูได้เลย มาซายะ!”  
**มิซากิ:** “เฮ้อ จะว่าไป ร้อนชะมัด…… เหงื่อไหลทั่วทั้งตัวตั้งแต่ตอนฝึกแล้วล่ะ~”  

มิซากิขยับคอเสื้อชุดนักเรียนพึ่บพั่บไปมา

**มิซากิ:** “การเปลี่ยนชุดฟลายอิ้งสูทนั้นลำบากเอาการ!”  
**มาซายะ:** “เห็นด้วย ต้องถอดชุดตอนที่เหงื่อไหลท่วมตัว ลำบากแย่เลย บางครั้งก็ดึงแขนหรือมือไม่ออก มิซากิเองก็เคยเป็นเหมือนกันใช่ไหมล่ะ?”

พอผมพูดเช่นนั้น มิซากิทำสีหน้าราวกับนึกอะไรขึ้นมาบางอย่างได้ เป็นใบหน้าเหมือนตอนที่กำลังแกล้งคนอื่น

**มิซากิ:** “มาซายะคิดเรื่องลามกอยู่สินะ!”  
**มาซายะ:** “ปะ… เปล่า!”

กะแล้ว ไม่มีผิด
พอผมตอบกลับแบบนั้น มิซากิก็หัวเราะหึๆ

**มิซากิ:** “ม่าย〜จริง! ต้องคิดเรื่องลามกอย่างแน่นอน!”  
**มิซากิ:** “มาซายะจินตนาการถึงตอนที่ฉันเปลือยหลังถอดชุดฟลายอิ้งสูทเสร็จแล้วใช่มั้ยล่ะ?”

มิซากิป่าวประกาศด้วยความภาคภูมิที่เป็นผู้ชนะ
ในเมื่อมิซากิพูดแบบนี้ ผมจำต้องรีบยอมจำนนอย่างหลีกเลี่ยงไม่ได้

**มาซายะ:** “……ก็คิดอยู่นิดหน่อยครับ”  
**มิซากิ:** “ยอมรับตรงๆ เยี่ยมยอด!”  
**มิซากิ:** “ถ้างั้น โทษฐานที่คิดเรื่องลามก〜……มาซายะต้องไปวิ่งรอบน้ำพุ 100 รอบ!”  
**มาซายะ:** “พอเถอะ! ร้อนจะตาย เดี๋ยวก็เป็นลมแดดแล้วล้มพับหรอก”  
**มิซากิ:** “เอ๋~!? ทีมาซายะยังให้ฉันวิ่งบนหาดทรายนรกเลย!”  
**มาซายะ:** “ก็นั่นมันเป็นส่วนหนึ่งของการฝึกซ้อม ผมอุตส่าห์คิดวิธีฝึกซ้อมแบบพิเศษให้เชียวนะ ไม่เหมือนกับไอเดียที่มิซากิคิดออกมาเมื่อกี้หรอก”  
**มิซากิ:** “เชอะ……อ๊ะ ถ้างั้น ทำตัวเลียนแบบชีโต้คุง (ตัวละครมาสคอตของเกาะในเกม Aokana) 5 คอมโบ เอาล่ะ ปฏิบัติได้!”  
**มาซายะ:** “อย่าขออะไรที่มันเกินเลยแบบนั้นสิ อย่างน้อยก็ขออะไรที่มันเหมือนคนปกติเขาเถอะ!”

จะว่าไป ที่บอกว่าเลียนแบบชีโต้คุงเนี่ย มันทำยังไงกัน!?
มิซากิยิ้มอย่างมีเล่ห์นัย คงเป็นเพราะพึงพอใจที่เห็นผมลนลานอยู่ระยะหนึ่ง

**มิซากิ:** “โธ่ มาซายะนี่ละก็… ช่วยไม่ได้น้า~ ถ้างั้นก็…… อ๊ะ!”

จู่ๆ มิซากิก็ชี้นิ้วไปทางด้านในสวนสาธารณะ

**มิซากิ:** “ดูสิ มาซายะ ตรงนั้นมีร้านขายไอศครีมด้วย!”  
**มาซายะ:** “จริงด้วย อากาศร้อนขนาดนี้ ขายได้ชัวร์”

ใกล้ๆ บริเวณน้ำพุมีป้ายที่ชี้ขึ้นไปยังร้านของคุณลุงขายไอศครีมอยู่ เมื่ออากาศร้อนก็ต้องมีร้านขายไอศครีม สมกับที่เป็นฤดูร้อน

**มิซากิ:** “มาซายะ เลี้ยงไอศครีมฉันหน่อยสิ! ถือว่าทดแทนเกมลงทัณฑ์ก็ละกัน!”  
**มาซายะ:** “เอ๊ะ ก็ได้…… ถ้าเป็นไอศครีมก็ไม่มีปัญหา”  
มิซากิ “เย้ – ! ไอศครีมล่ะ ไอศครีม♪”

มิซากิวิ่งแจ้นไปที่ร้านไอศครีมพลางร้องเพลงอย่างมีความสุข ผมรีบวิ่งตามเธอไป

ในรถเข็นมีไอศครีมเรียงรายอยู่หลายแท่ง รสชาติได้แก่……วานิลลา ช็อคโกแล็ต และโซดา รวมทั้งหมด 3 ชนิด

**มาซายะ:** “ผมเอารสวานิลลา มิซากิจะเอารสอะไร”  
**มิซากิ:** “รสโซดา!”  
**มาซายะ:** “เข้าใจแล้ว คุณลุง เอารสวานิลลาและรสโซดาอย่างละแท่งครับ”

หลังจากจ่ายเงินก็ได้รับไอศครีม 2 แท่ง พวกเรามุ่งหน้าไปยังม้านั่งที่อยู่ใกล้ๆ

**มิซากิ:** “ทานแล้วนะคะ~! ……อืม~ อื้ม! หวาน เย็น และอร่อย!!”  
**มิซากิ:** “นี่แหละ ไอศครีมกับฤดูร้อนเป็นของคู่กัน วิเศษไปเลย~”

มิซากิกัดไอศครีมหลังจากที่เลียผิวนอกของไอศครีม
อาจเป็นเพราะมิซากิรีบกินไอศครีมที่เย็นจัด ทำให้เย็นจี๊ดขึ้นหัว เธอหลับตาและร้อง “งื้ม~!” ด้วยท่าทางมีความสุข

เมื่อมองเช่นนี้ มิซากิช่างน่ารักเหลือเกิน

ถึงจะเรียกตัวเองว่าสาวน้อยแสนสวยก็เถอะ แต่ตอนนี้ แค่รับประทานไอศครีมก็ทำให้ผมประทับใจจนไม่อยากลืมเลือน

**มิซากิ:** “……มาซายะ?”  
**มาซายะ:** “เอ๊ะ… มะ… มีอะไร?”  
**มิซากิ:** “ไม่กินไอศครีม แถมยังเอาแต่จ้องมองฉัน…… อ๋อ! หรือว่ามาซายะจะ……”  
**มาซายะ:** “!!”

หรือว่าเธอจะรู้ตัวว่าผมกำลังตกตะลึงอยู่
ไม่สิ ต่อให้เธอรู้ตัวก็ไม่เห็นจะเป็นอะไรเลย แต่ถึงจะเป็นแบบนั้นก็เถอะ ผมรู้สึกอายนิดหน่อยแฮะ

**มิซากิ:** “อยากกินไอศครีมรสโซดาใช่ไหมล่ะ ได้สิ ให้ชิมหนึ่งคำ!”  
**มาซายะ:** “……อ๊ะ… อา……”

ดูเหมือนว่าเธอยังไม่รู้
……ถึงจะโล่งใจ แต่ก็รู้สึกหวิวๆ ชอบกล

**มิซากิ:** “เอ้านี่ รสโซดา! และก็ขอชิมรสวานิลลาของมาซายะหน่อยสิ”  
**มาซายะ:** “ได้เลย”  
**มิซากิ:** “งั่ม……อื้ม~! รสวานิลลาทั้งหวานทั้งอร่อยเหมือนกัน! ใช่มั้ยๆ มาซายะ คิดว่าไงบ้าง?”  
**มาซายะ:** “คิดว่ายังไงเหรอ… ผมยังไม่ได้กินของตัวเองเลย”  
**มิซากิ:** “จริงด้วย งั้นฉันให้คืน ขอบใจนะ!”  
**มาซายะ:** “ด้วยความยินดี”

ผมส่งไอศครีมรสโซดาคืนให้มิซากิ
พอผมกินไอศครีมที่มิซากิได้กินไปแล้วก่อนหน้านี้ มิซากิที่นั่งอยู่บนม้านั่งก็ยิ้มน้อยยิ้มใหญ่พร้อมกับมองมาที่ผม

**มิซากิ:** “จะว่าไป มาซายะซัง”  
**มาซายะ:** “อะไรเหรอ”

มิซากิพูดด้วยน้ำเสียงที่เตรียมจะแกล้งผมอย่างเต็มที่
ผมเกิดระแวงขึ้นมาโดยไม่รู้ตัว

มิซากิเลียไอศครีมอีกครั้ง พร้อมพูดด้วยความสนุกสนาน

**มิซากิ:** “จูบทางอ้อมไงล่ะ”  
**มาซายะ:** “จริงด้วย”

ผมนิ่งเฉยอย่างเต็มที่ มิซากิทำหน้าช็อคอย่างชัดเจนและเปลี่ยนสีหน้าไปๆ มาๆ อย่างรวดเร็ว น่าสนใจจริงๆ ตอนนี้เป็นใบหน้าที่ไม่พอใจ

**มิซากิ:** “น่าเบื่อชะมัด! นึกว่ามาซายะจะเขินม้วนติ้วเสียอีก!”  
**มาซายะ:** “จนป่านนี้แล้ว แค่จูบทางอ้อมเนี่ย ผมไม่เขินหรอก”  
**มิซากิ:** “!?”  
**มาซายะ:** “หืม? เป็นอะไรไป มิซากิ”  
**มิซากิ:** “จะ… จนป่าน…… นี้แล้ว…… แค่…… จูบทางอ้อม…… เนี่ย……”  
**มาซายะ:** “แล้วไง?”  
**มิซากิ:** “มาซายะคิดว่า ‘แค่’ หรือไม่ก็ ‘จนป่านนี้แล้ว’ เนี่ย”  
**มิซากิ:** “ตะ… ตกใจ…… ฉันตกใจนะ มาซายะ”

มิซากิหน้าแดงก่ำขึ้นมา
ผมไม่ได้ตั้งใจให้เป็นแบบนี้หรอก แต่การที่มิซากิทำท่าทางแบบนี้นับว่าหาได้ยาก

พอคิดเช่นนี้ ผมก็อยากแกล้งต่ออีกสักหน่อย

**มิซากิ:** “อ๊ะ!?”

ฟึ่บ!
ผมกุมมือของมิซากิไว้พร้อมทั้งกินไอศครีมรสโซดาหนึ่งคำ

**มิซากิ:** “วะ… เหวอ!? เอาอีกแล้ว! มาซายะจูบทางอ้อมอีกแล้ว!!”  
**มาซายะ:** “บอกแล้วไงว่าจนป่านนี้แล้ว”  
**มิซากิ:** “มาซายะเร่งฝีเท้าก้าวข้ามผ่านบันไดของความเป็นผู้ใหญ่…… ฉันรู้สึกเหมือนกับว่าถูกปล่อยทิ้งไว้……  
**มาซายะ:** “ผมไม่ปล่อยเธอทิ้ไว้หรอก”  
**มาซายะ:** “เพราะอยากก้าวขึ้นบันไดไปด้วยกันกับเธอไงล่ะ”  
**มิซากิ:** “งือ…… มาซายะพูดอะไรเท่ๆ เป็นด้วย……”

มิซากิส่ายหน้าไปมาเพื่อกลบเกลื่อนใบหน้าที่แดงก่ำ หลังจากนั้นก็เริ่มกินไอศครีมที่เหลืออยู่
ผมคิดว่าคงไม่แกล้งเธอมากไปกว่านี้แล้ว

ผมนั่งข้างมิซากิ และกินไอศครีมที่เริ่มละลายรวดเดียวจบ

**มิซากิ:** “อร่อยจังเลยน้า~”

พอกินไอศครีมเสร็จ มิซากิก็กลับมาเป็นเหมือนดั่งปกติเช่นเคย
ถึงจะชอบมิซากิตอนที่เขินอยู่ก็เถอะ แต่พอเห็นมิซากิกลับมาเป็นเหมือนปกติก็รู้สึกสบายใจขึ้นมา

**มาซายะ:** “พอใจไหม”  
**มิซากิ:** “อื้ม!”  
**มิซากิ:** “อ๊ะ แต่ว่า ถ้าพรุ่งนี้อากาศร้อนก็มากินไอศครีมด้วยกันอีกนะ!”  
**มาซายะ:** “ได้ครับๆ”  
**มิซากิ:** “ถ้ามีโอกาส พรุ่งนี้ต้องเลือกคนละรสชาติกัน เพราะจะได้จูบทางอ้อมกันอีกครั้งไงล่ะ มาซายะ♪”  
**มาซายะ:** “มีความจำเป็นที่จะต้องพูดทวนซ้ำอีกครั้งด้วยเหรอ?”  
**มิซากิ:** “จำเป็นสิ!”

มิซากิยืนขึ้น เธอขว้างไม้ไอศครีมที่ไม่ได้รับรางวัลพิเศษอะไรทั้งนั้นทิ้งลงถังขยะ

**มิซากิ:** “เพราะว่า การแลกกันชิมไอศครีมนั้นเป็นเหมือนข้ออ้างที่จะได้จูบทางอ้อมเลยล่ะ~”

พอพูดเช่นนั้น เธอก็ยิ้มอย่างมีเล่ห์นัย

**มาซายะ:** “……!”  
**มิซากิ:** “อ๊ะ ในที่สุดก็เขินสักที! สำเร็จแล้ว ฉันชนะ!”  
**มาซายะ:** “รอจังหวะนี้มาตลอดเลยสินะ……”  
**มิซากิ:** “ถ้ามาซายะเขิน เท่ากับว่าฉันชนะ เย้! เพราะฉะนั้นพรุ่งนี้ฉันขอฝากเรื่องไอศครีมด้วยนะ!”  
**มาซายะ:** “ให้มันได้แบบนี้สิ……”

ผมไม่มีทางชนะมิซากิได้เลย–
ผมคิดเช่นนั้นพร้อมกับโยนไม้ไอศครีมลงถังขยะ

:::note Source - 「アイス」／鳶沢みさき – sprite
https://sprite.tokyo/blog/illust/2020/08/07/id-1673/
:::