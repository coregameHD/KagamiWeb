---
slug: saki-bunkasai
title: "[งานวัฒนธรรม] / อินุอิ ซากิ"
tags: [aokana]
sidebar_position: 7
---

![Mashiro Yuudachi](https://res.cloudinary.com/kagamiweb/image/upload/v1631463910/blog/aokana/saki-bunkasai.jpg)

<!-- truncate -->

**ซากิ:** “แวะมาที่ร้านเมดคาเฟ่หน่อยสิ”  
**มาซายะ:** “……อินุอิ!?”

ผมตรวจดูห้องเรียนโดยไม่รู้ตัว
ตอนแรกนึกว่ามาผิดห้อง แต่ไม่ผิดแน่ ที่นี่คือห้องเรียนของผม

**ซากิ:** “ฮินาตะ มาซายะ แวะมาร้านเมดคาเฟ่ไหม”  
**มาซายะ:** “ทำไมอินุอิถึงมาอยู่ที่นี่ได้ อีกอย่าง ชุดนี้มัน……”  
**มิซากิ:** “เหมาะไปเลยใช่มั้ยล่ะ-!”  
**มาซายะ:** “……ฝีมือเธอเองเหรอ”

มิซากิที่สวมชุดเมดรูปแบบเดียวกันโผล่หน้ามาจากห้องเรียนอย่างฉับพลัน

**มาซายะ:** “อย่าบอกนะว่าเธอบังคับให้อินุอิสวมชุดนี้”  
**ซากิ:** “เปล่า ฉันเป็นคนขอยืมชุดนี้เอง การที่มาช่วยงานก็เป็นความตั้งใจของฉันเช่นกัน”  
**มิซากิ:** “ใช่แล้ว ไม่ใช่ความผิดของฉันน้า~ ฉันเห็นคุณอินุอิทำท่าทางสนอกสนใจ ก็เลยถามว่าลองใส่ดูไหม เจ้าตัวตอบว่าอยากลองใส่”  
**มาซายะ:** “งั้นเหรอ……ถ้าอย่างนั้นก็ไม่มีปัญหาอะไร”

เอาเถอะ คนอย่างอินุอิเนี่ย ถ้าโดนบังคับให้สวมชุดเมดก็คงต่อต้านแหงๆ
ดูเหมือนว่าอินุอิเป็นคนอยากลองสวมชุดเอง จะเข้าไปเจ้ากี้เจ้าการก็คงไม่ดีนัก

**มาซายะ:** “จะว่าไป ทำไมอินุอิถึงมาที่งานวัฒนธรรมของโรงเรียนนี้”  
**ซากิ:** “อาสึกะชวนฉัน ฉันก็เลยมาเที่ยวเล่นที่นี่ด้วยกันกับอิรินาสองคน”  
**มาซายะ:** “เข้าใจแล้ว……ว่าแต่ คุณอิรินาอยู่ไหนล่ะ”  
**ซากิ:** “เธอบอกว่ามีการแสดงที่น่าสนใจก็เลยไปดู ตอนนี้กำลังแยกกันอยู่”  

สรุปว่าอิรินายังไม่รู้ว่าอินุอิมาช่วยงานด้วยการสวมชุดเมดเรียกแขก
……อืม แม้เจ้าตัวจะบอกว่าอยากใส่เองก็เถอะ จะมีปัญหาอะไรไหมเนี่ย

**มาซายะ:** “ถ้าคุณอิรินารู้เข้า คงตกใจน่าดูเชียว……”  
**ซากิ:** “เหรอ?”  
**มิซากิ:** “ก็จริงอยู่นะ……แต่ว่า ไหนๆ ก็แวะมาเที่ยวเล่นทั้งที ถ้าไม่สนุกก็เสียเปล่าแย่เลยนะซิ”  
**มาซายะ:** “พูดอีกก็ถูกอีก”  
**มิซากิ:** “ด้วยเหตุนี้! คุณอินุอิ นอกจากยืนเรียกแขก ลองมาทำงานเสิร์ฟอาหารหน่อยมั้ย”  
**ซากิ:** “เสริฟอาหาร?”  
**มิซากิ:** “ใช่แล้ว! ไม่ใช่งานที่ยากเย็นอะไร แค่ยกน้ำชาหรืออะไรทำนองนี้อยู่ข้างในห้องเรียน”  
**มาซายะ:** “ดะ… เดี๋ยวสิ มิซากิ……”  
**ซากิ:** “……ฉันอยากลอง”  
**มาซายะ:** “!?”  
**มิซากิ:** “เย้ ต้องแบบนี้สิ! ถ้างั้น มาซายะเป็นลูกค้า ไม่สิ เป็นนายท่านของคุณอินุอิละกัน!”

ดวงตาของมิซากิเป็นประกายวิ้งวับ เธอลากอินุอิกลับไปที่ห้องเรียน
การห้ามปรามมิซากิในสภาพเช่นนี้ถือเป็นเรื่องยากที่สุดจนแทบจะเป็นไปไม่ได้ ฉะนั้นผมจึงล้มเลิกความพยายามและเดินเข้าไปในห้องเรียนตามทั้งสองคน

ผมนั่งตรงที่นั่งว่าง รอการกลับมาของอินุอิ
สักพักเมนูอาหารก็มาอยู่ที่มือผม

**ซากิ:** “……”  
**มิซากิ:** “นี่ ทำตามที่ฉันบอกซะสิ! ไม่พูดไม่ได้น้า~”  
**ซากิ:** “……เข้าใจแล้ว”

อินุอิจดจ้องมาที่ผมราวกับจะบอกว่าเตรียมตัวเตรียมใจได้แล้ว

**ซากิ:** “ยะ……ยินดีต้อนรับกลับมาค่ะ นายท่าน”

อินุอิกล่าวพร้อมกับโค้งคำนับ
เนื่องจากผมเคยเห็นเธอแค่เฉพาะตอนที่แข่งกีฬา FC การได้เห็นเธอเป็น “เมด” สุดแสนน่ารักนั้นถือเป็นเรื่องสดใหม่

บางที ผมอาจจะรู้จักตัวเธออีกด้านหนึ่งที่ไม่เคยเห็นมาก่อนก็เป็นได้!?

**ซากิ:** “……หน้าแดงอยู่นะ เป็นอะไรหรือเปล่า”  
**มาซายะ:** “อ๊ะ อา! ไม่เป็นไร ไม่ต้องเป็นห่วง”  
**ซากิ:** “เหรอ ถ้างั้น นายท่านจะรับอะไรดีคะ”

ผมสั่งอุด้ง แม้จะเขินอายที่ได้เห็นอินุอิในชุดเมดขยันขันแข็งมากกว่าที่คิดไว้ก็ตาม
พออินุอิได้ยินรายการอาหารที่ผมสั่ง เธอก็ตอบกลับด้วยความยิ้มแย้มแจ่มใสว่า “รับทราบค่ะ นายท่าน”

:::note Source - 「文化祭」／乾沙希 – sprite
https://sprite.tokyo/blog/illust/2020/11/06/id-2010/
:::